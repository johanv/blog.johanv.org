<!--
.. title: Just is just: Google Analytics
.. slug: just-is-just-google-analytics
.. date: 2018-11-15 20:48:40 UTC+01:00
.. tags: google, grog, privacy
.. category: 
.. link: 
.. description: 
.. type: text
-->

Plots zag ik het licht. Ik hier maar verkondigen dat Google
kwaadaardig is, en hoe ik niet meer getrackt wil worden. Maar intussen wel
stiekem aan Google vertellen dat jij mijn blog aan het lezen bent, via Google
Analytics. Dat is op zijn minst een beetje schijnheilig.

Waarom had ik dat eigenlijk gedaan, Google analytics op mijn site gezet? Het
enige dat ik af en toe bekeek, was het lijstje van de populairste pagina's.
Dat kan net zo goed zonder analytics. Weg ermee.

![Google Analytics bij het vuilnis](/galleries/grog/analytics-vuilnis.png)

[Google Analytics
weghalen](https://github.com/johanv/blog.johanv.org/commit/c6b5c49ef853984356cea989fac3c1d093bb7098)
is niet meer dan een script verwijderen. Maar samen met die 10 lijntjes javascript,
kon ik ook de helft van mijn [privacy statement](/pages/privacy) weggooien. Dat
was mooi meegenomen.

<!-- TEASER_END -->

Intussen gebruik ik opnieuw [Webalizer](http://www.webalizer.org/) om
statistieken te verzamelen over de bezochte pagina's van mijn blog, zoals
vroeger. Aan Webalizer is volgens mij ook niets meer veranderd sinds ik het voor
het laatst gebruikte; de laatste release dateert van 2012. Maar het doet nog
steeds wat het moet doen.

Door nog eens naar die gegevens te kijken, ontdekte ik ook dat een oude post die
ik in 2012 schreef over een [Raspberry Pi print server](/posts/old/node-195) nog
steeds behoorlijk populair is. En dat het monotype-font waarin de
bestandsnamen en commando's op die pagina gerenderd worden,
echt wel vloekten met het standaardlettertype van het
[hack theme](https://themes.getnikola.com/v8/hack/), dat ik tot gisteren
gebruikte. Dus heb ik
maar terug een default theme geactiveerd voor mijn blog, misschien dat
ik dat later nog eens personaliseer.

Bijkomend voordeel is nu dat Google je ook niet meer trackt via het lettertype
dat voor dat theme gebruikt werd.
