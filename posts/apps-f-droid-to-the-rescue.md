<!--
.. title: Apps: F-Droid to the rescue
.. slug: apps-f-droid-to-the-rescue
.. date: 2018-11-06 20:09:53 UTC+01:00
.. tags: google, grog, privacy, android
.. category: 
.. link: 
.. description: Probeer eens een alternatieve app store.
.. type: text
-->

Als volgende stap in de reeks &lsquo;[getting rid of
Google](/categories/grog/)&rsquo;, gebruik ik een 
alternatieve app store om toepassingen te installeren.

<!-- TEASER_END -->

![my LinageOS desktop](/galleries/grog/desktop.png)

Zoals ik [gisteren](/posts/getting-rid-of-google/) al vermeldde, is het vervelend
dat je voor veel toepassingen langs de Google Play Store moet passeren, en kun je
dat enkel als je aangemeld bent met je Google-account.
In een volgende stap om mij minder afhankelijk te maken van Google, wil ik apps
gebruiken die ik uit een alternatieve play store kan installeren.

We hebben dus nodig:

1. Een alternatieve play store
2. Bruikbare apps in die store

## F-Droid: Een alternatieve app store

Ik ken eigenlijk maar één alternatieve app store, en dat is
[F-Droid](https://f-droid.org). F-Droid is een app store die zich focust op vrije
(free/libre) software, en ik hoop dan maar dat we dan meteen ook goed zitten wat
betreft privacy.

De toepassingen in F-Droid zijn allemaal gratis, maar als je een vrije gift wilt
doen voor zo'n app, vind je bij iedere app een link via dewelke dat gaat.

F-Droid installeren ging eigenlijk verbazend makkelijk. Ik had de &lsquo;LineageOS su
add-on&rsquo; geflasht, om root access te krijgen, maar ik ben niet helemaal zeker of
dat echt wel nodig was. Het enige dat ik moest doen, was met Firefox naar
[https://f-droid.org](https://f-droid.org) surfen, op Download klikken, en
Firefox toestemming geven om een app te installeren.

En daarmee had ik een tweede app store op mijn telefoon.

## Apps installeren

Van de toepassingen die ik gebruik, zijn er maar een beperkt aantal beschikbaar
in F-Droid, omdat veel van die toepassingen een proprietary license hebben.
de truuk is om in F-Droid te zoeken naar functionaliteit, en niet naar een
specifieke app. En in sommige gevallen vind je dan wel bruikbare toepassingen. Ik
geef een overzicht van wat ik al installeerde.

### OpenLauncher

[OpenLauncher](https://github.com/OpenLauncherTeam/openlauncher) is een
alternatieve launcher. De launcher zorgt er grosso modo voor dat je toepassingen
kunt starten, en dat je toegang hebt tot de instellingen van je telefoon.

OpenLauncher is een lichtgewicht-launcher, misschien wat minder flashy dan de
Trebuchet-launcher die standaard op mijn telefoon stond, maar heeft het machtige
voordeel dat je niet steeds op de Google-toepassing terecht komt als je toevallig
een desktop te ver naar links swipet. Dat alleen al maakt OpenLauncher het
installeren waard.

### Osmand~

[OsmAnd](https://osmand.net/) is een navigatie-toepassing die gebruik maakt van
de kaarten van [OpenStreetMap](https://www.openstreetmap.org/). Je downloadt de
kaarten die je nodig hebt, en dan brengt OsmAnd je waar je maar wilt. Het
voordeel is dat het werkt zonder internetverbinding, het nadeel is dat OsmAnd
niet weet waar er files staan. Maar zeker als je met de fiets bent, en dus weinig
last hebt van files, is OsmAnd een uitstekende navigatietool, maar dat had ik
[eerder al eens vermeld](/posts/old/node-210/), geloof ik.

Als je OsmAnd installeert van de Google Play Store, dan moet je betalen als je meer
dan 10 kaarten wil downloaden. Op F-Droid vind je Osmand~ (let op de tilde),
hetzelfde product, maar volledig gratis. Uiteraard ben je uitgenodigd een gift te
doen.

### AntennaPod

Ik vermeldde gisteren al dat ik een alternatief zou zoeken voor PocketCasts. Ik
installeerde vandaag [AntennaPod](https://antennapod.org/), we zullen zien of dat
werkt.

### TinyKeePass

Ik gebruik al een tijdje [KeePass](https://keepass.info/) om mijn wachtwoorden te
beheren. (Want ik wist indertijd niet dat ik de wachtwoorden in mijn
Firefoxaccount kon beveiligen met een master password.) Ik heb nu 
[TinyKeePass](https://github.com/sorz/TinyKeePass) op mijn telefoon
geïnstalleerd, om eens te kijken of dat goed werkt. Daar blog ik later
nog wel eens over.

### Face Slim en Twidere

[Face Slim](https://github.com/indywidualny/FaceSlim) en
[Twidere](https://github.com/TwidereProject/Twidere-Android) zijn twee
toepassingen waarmee ik toegang heb tot niet nader genoemd sociale netwerken.

## Next?

Ziezo, dat zijn al een aantal toepassingen op mijn telefoon waar Google misschien
geen weet van heeft. Binnenkort onderzoek ik of ik mijn contacten en agenda weg
kan migreren van Google naar NextCloud. To be continued.

