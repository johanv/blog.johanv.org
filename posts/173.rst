.. title: Wat maakt identi.ca beter voor microblogging dan andere sociale netwerken?
.. slug: node-173
.. date: 2011-04-23 22:00:54
.. tags: NULL
.. link:
.. description: 
.. type: text

Zowat alle sociale netwerken bieden de mogelijkheid om kleine berichtjes
te posten. In principe zou je dus eender welk sociaal netwerk kunnen
gebruiken om te microbloggen. Maar toch is Identi.ca op verschillende
vlakken superieur. Hieronder vind je een lijst van zaken die ik geweldig
fijn vind aan identi.ca, en ik denk niet dat er een ander sociaal
netwerk bestaat dat al die ‘features’ aanbiedt. 

Je zult zien dat
ik vooral vergelijk met Facebook en Twitter. Dat komt omdat ik die
alternatieven het beste ken.

Conversaties
------------

Het concept ‘conversatie’ is op zich vrij basic, maar blijkbaar
vinden velen het niet gemakkelijk om te implementeren.

Neem nu
Facebook. Facebook geeft wel de mogelijkheid om op berichten van een
ander te reageren, maar alle reacties staan stomweg onder elkaar, en
reageren op een reactie is niet mogelijk. Bij identi.ca daarentegen
werkt het prachtig. Als je bijvoorbeeld de publieke tijdslijn op
http://identi.ca bekijkt, dan zal je zien dat bij sommige berichten een
link ‘in context’ staat. Door op die link te klikken, kom je op een
pagina met heel de discussie terecht.

Duidelijkheid wat betreft privacy
---------------------------------

Bij identi.ca is het duidelijk: alle berichten die je zelf post,
zijn voor iedereen zichtbaar. Bij Facebook is de situatie veel
moeilijker. Jij kunt instellen dat alleen je vrienden je foto's mogen
zien. Maar als jouw vriend een reactie post op die foto, kunnen de
vrienden van die vriend dan die reactie zien? En die foto? Geen idee. En
als iemand die jij niet kent jou ‘tagt’ op een foto, wie kan dat dan
allemaal zien? Ik weet het niet, dus op Facebook zet ik veiligheidshalve
ook enkel dingen waarvan ik vind dat de hele wereld ze mag
weten.

Wat minstens even belangrijk is, is dat identi.ca enkel
gegevens publiceert die je zelf post. Een goede zaak, maar niet
vanzelfsprekend. Als je bij Facebook aangemeld bent, en je surft naar
een andere website waar zo'n ‘vind-ik-leuk-knop’ staat, registreert
Facebook jouw bezoek op die andere site. Facebook weet dus heel veel
over de websites die je bezoekt. Creepy...

Geen reclame a.u.b.
-------------------

Er staan geen advertenties op de pagina's van identi.ca. Zo vind
je er niet veel meer.

RSS iemand?
-----------

De algemene tijdslijn, je persoonlijke tijdslijn, de berichten die
een bepaalde gebruiker post, alle berichten met dezelfde hashtag,...
Voor al die dingen biedt identi.ca rss-feeds aan. Als je dus een
nieuwslezer gebruikt zoals Google Reader of Thunderbird, kun je hier
bepaalde tijdslijnen uit identi.ca in opnemen.

Als je software gebruikt die vrij beschikbaar is, geef dan ook iets terug
-------------------------------------------------------------------------

Ik denk niet dat ik er ver naast zit als ik zeg dat alle
veelgebruikte sociale netwerken gebaseerd zijn op vrije software. Dat is
software die je zomaar kan downloaden, aanpassen en gebruiken. Dan vind
ik toch wel dat je je eigen software ook beschikbaar moet stellen voor
anderen, om te downloaden, aan te passen en te gebruiken. Identi.ca's
onderliggend systeem is `StatusNet <http://status.net>`__, en de
`broncode <http://status.net/download>`__ is beschikbaar onder een open
source licentie (de
`AGPL <http://nl.wikipedia.org/wiki/Affero_General_Public_License>`__).

Je bent niet gebonden aan één leverancier
-----------------------------------------

Als op een dag Twitter, of Facebook, of whoever, dingen begint te
doen waar je het niet mee eens bent, dan moet je mee. Facebook durft wel
eens `zaken te verwijderen zonder duidelijke
motivering <http://www.zdnet.be/news/120238/facebook-schrapt-fanpagina-studio-brussel/>`__.
En Twitter wordt wel eens beschuldigd van het `manipuleren van
statistieken <http://studentactivism.net/2010/12/11/twitter-wikileaks-why/>`__.
Maar als je Facebook of Twitter niet vertrouwt, kun je je gegevens niet
gauw naar ergens anders verhuizen.

De software die gebruikt wordt
voor identi.ca is StatusNet, en als je iemand anders kent met een
StatusNet installatie, of je zet er zelf een op, kun je je account
gewoon overzetten naar die andere server. Het leuke is dat je de
berichten van je vrienden blijft zien: je kunt gebruikers op eender
welke andere StatusNet server volgen. Net zoals je @-reply's naar die
gebruikers kunt sturen.

Iedereen mag identi.ca clients maken
------------------------------------

Je mag zelf een toepassing schrijven om berichten op te halen van
en te posten naar identi.ca. Dat lijkt vanzelfsprekend, maar voor
Twitter `mag dat niet
meer <http://tweakers.net/nieuws/73176/twitter-raadt-ontwikkelaars-af-nieuwe-clients-te-maken.html>`__.
Je mag geen programma's maken die gelijkaardige dingen doen als Twitters
eigen software. Dit zogenaamd om de gebruikers niet in verwarring te
brengen. Maar dat gelooft niemand.

Geen onzin zoals
----------------

Farmville, Maffia Wars, ‘Welk Friends-personage past bij jou’,
‘Hoe goed kan je tegen de drank’, ‘Hoe hoog is je libido’

En tenslotte...
---------------

... is het natuurlijk veel cooler om identi.ca te gebruiken dan
Twitter, Facebook of Netlog :-)

[`Terug naar het
overzicht </node/171/>`__\ ]
