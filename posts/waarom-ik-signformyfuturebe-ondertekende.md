<!--
.. title: Waarom ik signformyfuture.be ondertekende
.. slug: waarom-ik-signformyfuturebe-ondertekende
.. date: 2019-02-20 20:29:12 UTC+01:00
.. tags: climate
.. category: 
.. link: 
.. description: 
.. type: text
-->

Afgelopen zondag werd [het klimaatbetoog](https://www.vrt.be/vrtnu/a-z/klimaatbetoog/2019/klimaatbetoog-s2019/) van Nic Balthazar uitgezonden op één. En ik heb gekeken. Onder het goedkeurend geknik van een aantal Belgische klimaatexperts betoogt Nic dat, tenzij we op korte termijn met z'n allen koolstofneutraal worden (voor België zou dat in 2040 moeten zijn, [volgens het rapport van het IPCC van oktober 2018](https://www.vrt.be/vrtnws/nl/2018/10/08/verregaande-en-ongeziene-ingrepen-nodig-om-klimaatdoelstelling/)), ergens rond 2060-2080 geconfronteerd zullen worden met wereldwijde droogtes en een miljard klimaatvluchtelingen. 

In het [klimaatplan van de Vlaamse Overheid](http://vlaamseklimaattop.be/klimaatdoelstelling-vlaamse-overheid-2030) staat dat Vlaanderen tegen 2030 40% minder CO2 wil uitstoten. 2030, dat is over 10 jaar. En dus nog eens 10 jaar later, zou die uitstoot nul moeten zijn. Dat lijkt mij erg snel voor zo'n grote omschakeling. Ik zie het nog niet direct gebeuren. Snelle drastische wijzigingen zijn we in België niet gewoon, laat staan wereldwijd: [De Verenigde Staten doen al niet meer mee](https://www.demorgen.be/wetenschap/vs-stappen-nu-ook-officieel-uit-klimaatakkoord-parijs-b423f6b7/), en Trump is allicht niet de laatste in zijn soort.

In 2060 zijn mijn kinderen vijftigers. Het zou dus toch niet slecht zijn mocht er snel iets gebeuren. Zeker omdat er een [domino-effect](https://www.knack.be/nieuws/wereld/domino-effect-van-klimaatopwarming-kan-hittetijdperk-onafwendbaar-maken/article-normal-1181841.html) dreigt als de aarde blijft opwarmen. Hier en daar zijn er mensen die zelf iets ondernemen of hun manier van leven aanpassen, om klimaatneutraler te zijn. Dat is lovenswaardig, maar dat gaat niet genoeg zijn. Een drastische verandering zoals we die nodig hebben, moet vanuit de overheid komen. En daarom tekende ik op [sign for my future](https://signformyfuture.be). En ik nodig u uit om hetzelfde te doen.