.. title: Twitteren is woord van het jaar
.. slug: node-69
.. date: 2009-11-23 08:10:21
.. tags: NULL
.. link:
.. description: 
.. type: text

Op een congres in Utrecht verkoos het genootschap Onze Taal het woord
`‘twitteren’ tot woord van het jaar
2009 <http://www.demorgen.be/dm/nl/991/Multimedia/article/detail/1032350/2009/11/22/Twitteren-woord-van-het-jaar.dhtml>`__.

Met
‘twitteren’ bedoelt men eigenlijk ‘microbloggen’. Het idee is dat
microbloggers korte berichtjes posten die door iedereen te lezen zijn.
Je kan berichten aan een specifiek persoon adresseren, maar dat is
louter informatief. Iedereen kan in principe mee lezen.

Op die
manier krijg je natuurlijk een massa berichtjes bij elkaar. Daarom heeft
iedere gebruiker ook een persoonlijk overzicht, waarop enkel de
berichtjes van door hem gekozen personen te lezen zijn. Ook kunnen
gebruikers berichten in een categorie plaatsen, zodat je de
berichtenstroom per categorie kan raadplegen.

Microblogging gebruik
je om kort wereldkundig te maken waarmee je op dit moment bezig bent,
maar je kan ook al microbloggend discussiëren. Verder bestaat het
concept van ‘groepen’: als je lid bent van een groep, komen alle
berichten die naar een groep gepost worden in je persoonlijk overzicht
terecht.

Het posten van berichtjes en het lezen van je persoonlijk
overzicht, gebeurt typisch via een webbrowser. Maar het kan ook via
e-mail, sms of instant messaging.

Het werkwoord ‘twitteren’ is
afkomstig van `Twitter <http://twitter.com/>`__, het bekendste
microbloggingsysteem. Het zal echter niemand verbazen dat ikzelf liever
`identi.ca <http://identi.ca>`__ gebruik, een open source tegenhanger
van Twitter. Mijn gebruikersnaam op identi.ca is
`johanv <http://identi.ca/johanv>`__.
