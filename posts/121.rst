.. title: Microsoftontwikkelaar waagt zich aan een equivalent voor apt/yum.
.. slug: node-121
.. date: 2010-04-12 13:29:35
.. tags: opensource,microsoft
.. link:
.. description: 
.. type: text

Als er iets is dat Linux superieur maakt aan Windows, is het de manier
om software te installeren. Iedere Linuxdistributie heeft wel een soort
van ‘pakketbeheerder’, die de installatie van software op zich neemt. De
pakketbeheerder geeft je toegang tot een grote softwarecollectie
(‘repository’) van allerlei programma's voor je Linuxdistributie, en
waarbij de versies van die verschillende softwarepakketten zodanig zijn
gekozen dat ze niet in elkaars weg lopen.

Als je aan de
pakketbeheerder vraagt om bepaalde software te installeren, zal de
pakketbeheerder deze software ophalen uit de repository, samen met
eventuele andere programma's of bibliotheken die nodig zijn om de
software te kunnen gebruiken (‘dependencies’). Uiteraard houdt de
pakketbeheerder in de gaten dat er geen software dubbel geïnstalleerd
wordt.

Het feit dat Linuxdistributies zo goed als volledig uit
vrije software bestaan, vergemakkelijkt deze manier van werken
aanzienlijk. Vrije software mag je immers naar believen aanpassen,
kopiëren en verdelen, en op die manier kan je ervoor zorgen dat de
softwarepakketten in je repository steeds goed met elkaar
samenwerken.

In een Windowsomgeving zit je vaak met software die je
enkel gratis mag downloaden van de site van de verdeler zelf, of nog
erger, helemaal niet gratis mag downloaden. Ook het aanpassen van
software is zeker niet altijd vanzelfsprekend. Dit maakt het quasi
onmogelijk om voor niet-open-sourcesoftware de typische repository's te
creeren.

Er bestaat natuurlijk wel open-sourcesoftware onder
Windows. Maar de installatie van deze software is soms niet gemakkelijk,
net door het gebrek aan pakketbeheerder.

Ik geef een voorbeeld.
`Gimp <http://www.gimp.org/>`__, een bekend open-source
fotobewerkingsprogramma, en `Pidgin <http://www.pidgin.im/>`__, een
open-source chatprogramma, maken beiden gebruik van
`GTK <http://www.gtk.org/>`__. Van Gimp, Pidgin en GTK bestaan
Windowsvarianten, maar als je pech hebt, heeft Pidgin een andere versie
van GTK nodig als Gimp. Om dit soort problemen op te lossen, moet je
typisch door een ‘dependency hell’, omdat er geen algemene repository
bestaat met softwarepakketten waarvan de versies goed met elkaar
samenwerken.

Nu blijkt dat een zekere `Garreth Serack, een
werknemer bij Microsoft, een soort pakketbeheerder en repository voor
Windows wil
ontwikkelen <http://techworld.nl/technologie/21330/apt-get-achtige-tools-voor-windows-in-ontwikkeling.html>`__,
die de installatie van open-sourcesoftware moet vergemakkelijken. En
blijkbaar vindt zijn werkgever het OK als hij dat tijdens de werkuren
doet. Het zou een goede zaak zijn, denk ik.
