.. title: Tekstverwerkers zijn overrated
.. slug: node-202
.. date: 2013-03-04 17:46:01
.. tags: tips,openstandaarden,file formats
.. link:
.. description: 
.. type: text

Tekstverwerkers zijn overrated
------------------------------

Tekstverwerkers zijn overrated. Ze worden te vaak gebruikt voor zaken
waarvoor betere alternatieven bestaan. Typisch voorbeeld: om een verslag
te typen, om een manier van werken te documenteren, of om een visie op
een bepaald onderwerp uit de doeken te doen, grijpen veel mensen naar
Microsoft Word. Slecht idee. LibreOffice Writer dan maar? Al even erg.

Als je een tekst wilt maken waarbij

-  de inhoud belangrijk is
-  de structuur belangrijk is
-  de manier waarop hij opgemaakt minder belangrijk is dan dat hij
   consequent opgemaakt is
-  je makkelijk moet kunnen samenwerken met andere personen

dan gebruik je beter iets anders dan een typische tekstverwerker.

Waar slaan de tekstverwerkers de bal mis?
-----------------------------------------

Ik zie drie grote problemen bij de meest gebruikte tekstverwerkers.

Fouten in de opmaak
~~~~~~~~~~~~~~~~~~~

Als de manier waarop je tekst opgemaakt is niet belangrijk is, dan wil
je weinig tijd spenderen aan het opmaken van je tekst. Met een typische
tekstverwerker resulteert zoiets in een lelijke tekst. 'Bullets' in een
geordende lijst die verkeerd ge√Øndenteerd zijn. Lettertypes die niet
meer kloppen nadat je iets uit een andere tekst hebt gekopieerd. De
manier waarop titeltjes worden weergegeven is inconsequent, omdat
contributor b dat op een andere manier doet dan contributor a. En de ene
dan nog eens een andere tekstverwerker gebruiken dan de andere, dan is
het hek vaak helemaal van de dam.

Als je met meerdere personen aan een document werkt waarvan de opmaak
niet belangrijk is, en je gebruikt hiervoor een klassieke
tekstverwerker, dan resulteert dat vaak in een lelijk document. En dat
is jammer.

De onderschatte leercurve
~~~~~~~~~~~~~~~~~~~~~~~~~

Ervaren gebruikers van een tekstverwerker zullen argumenteren dat je
bovenstaande problemen kunt vermijden, als je de tekstverwerker maar op
de juiste manier gebruikt. Maar dat wil zeggen dat de mensen waarmee je
samenwerkt, de tekstverwerker ook moeten beheersen. Een fout is immers
snel gemaakt. Als je met iemand moet samenwerken aan een tekst, dan is
het jammer dat je eerst tijd moet investeren in het aanleren van het
correct gebruik van een tekstverwerker. Of dat je achteraf opmaakfouten
moet verbeteren. Het schrijven van de tekst moet mogelijk zijn met
supereenvoudige technologie, zodat je zonder veel opleiding aan de slag
kunt.

Met hun WYSYWYG-interfaces geven moderne tekstverwerkers de indruk om
makkelijk in gebruik te zijn. Een kind van 3 kan een tekst maken. Maar
eender wie die zich een geavanceerde gebruiker van een bepaalde
tekstverwerker noemt, zal beamen dat er erg veel manieren zijn om die
tekstverwerker verkeerd te gebruiken.

Mooi is het niet
~~~~~~~~~~~~~~~~

Het is misschien persoonlijk, maar heel wat teksten die in Word gemaakt
zijn, zijn niet mooi. Het is niet moeilijk om lelijke teksten te maken
met Word-achtigen, en het gebeurt massaal. Sommige gebruikers moet je
beschermen tegen de comic-sansen van deze wereld.

Alternatieven
-------------

Er zijn alternatieven. Waarmee ik niet LibreOffice, Google Docs of
Abiword bedoel, want die zijn in hetzelfde bedje ziek als Microsoft
Word. We gaan op zoek naar iets volledig anders.

LaTeX
~~~~~

LaTeX is erg goed als je wiskunde nodig hebt in je tekst. Als je met
iemand anders samenwerkt aan een wiskundige tekst, dan kiezen jullie
sowieso voor LaTeX, want er is gewoon niets anders. Maar als je tekst
niet over wiskunde gaat, en je moet samenwerken met iemand anders, dan
is LaTeX meestal geen optie. De meerderheid van de mensen wordt erdoor
afgeschrikt, omdat de broncode er erg ingewikkeld uitziet.

Plain text
~~~~~~~~~~

Plain text is ook een optie, maar de mogelijkheden om tekst op te maken
zijn echt te beperkt. Plain text is goed om gauw een mailtje te sturen,
maar van zodra je iets van opmaak nodig hebt, volstaat het niet meer.

HTML
~~~~

HTML is een heel pak rijker dan plain text. Maar er blijven wel wat
nadelen aan gekoppeld. De broncode is nog altijd vrij moeilijk leesbaar.
Het is ook niet zo vanzelfsprekend om als mooi document af te drukken.
En ik vind de HTML-tags verveldend om in te tikken. Al zal dat
persoonlijk zijn.

Markdown
~~~~~~~~

En nu kom ik bij de kern van mijn betoog: Markdown. Je zult me niet
horen vertellen dat markdown perfect is, maar het is tamelijk bekend
(alles is relatief uiteraard), en de leercurve is laag.

Een markdownbestand bestaat uit platte tekst, waarbij de meta-informatie
over de structuur aangeduid wordt met symbolen zoals de asterisk of het
hekje. Op die manier blijft de brontekst erg leesbaar, en zie je er
gemakkelijk de structuur in. Een tekstdocument aanpassen kan vrijwel
iedereen, en omdat de mogelijkheden om structuur te brengen beperkt
zijn, kun je er ook weinig fouten mee maken.

Tekst is natuurlijk maar tekst, maar markdown kan op veel manieren als
bron gebruikt worden van een echte afgewerkte tekst.

Zo zijn er een aantal blogs en webforums die markdown aanvaarden als
invoerformaat. En ook github kent markdown: als de mensen waarmee je aan
een tekst samenwerkt met git overweg kunnen, dan laat github het
resultaat mooi geformatteerd zien. Bovendien zijn markdownteksten erg
interessant voor versiecontrolesystemen, net omdat ze plain text zijn.

Dat gebeurt allemaal op het web, maar je kunt ook ooffline teksteditors
installeren, die je een live preview geven van de markdown die je aan
het tikken bent
(`ReText <http://sourceforge.net/p/retext/home/ReText/>`__,
`Markdownpad <http://markdownpad.com/>`__).

En kun je overweg met de command line, dan is er
`pandoc <http://johnmacfarlane.net/pandoc/>`__ om je markdowndocumenten
om te zetten naar LaTeX (als je mooie output wilt), Word (voor
conservatieve lezers), HTML en sommige wikiformaten.

Beperkingen van markdown
------------------------

Is markdown het ideale alternatief voor office? Nee, want markdown heeft
beperkingen. En er is geen duidelijke standaard. Afbeeldingen in je
tekst zetten, is vaak niet ondersteund. Net als tabellen. Bovendien mist
het op dit moment nog wel wat features, zoals voetnoten.

Op dat vlak scoort `dokuwiki <https://www.dokuwiki.org/>`__ mijns
inziens een pak beter. Maar helaas: dokuwiki wordt minder gebruikt dan
markdown. Je hebt er geen standalone editors voor, en github herkent het
ook niet. Dus toch maar markdown. Of misschien wordt het tijd om
dokuwiki-support toe te voegen aan pandoc of retext. :)

Een ander nadeel is dat de meeste mensen markdown nog niet kennen. En
erger nog: Windows kent het ook niet (of wil het niet kennen). Zoals
gezegd zijn markdowndocumenten gewoon plain text files, typisch met
extensie .md. Maar als als je probeert zo'n document te openen onder
Windows, dan krijg je het bericht dat het bestandsformaat niet herkend
wordt. Als je samenwerkt aan een document met een Windowsuser die het
verschil niet kent tussen plain text en binary, geef je je
markdownbestanden best een .txt-extensie. En als je zelf geen Windows
gebruikt, zorg er dan voor dat je Windows-collega een versie krijgt met
Windows-line-endings, want anders weet notepad niet wat er gebeurt :-)

Demo
----

Deze tekst is uiteraard ook geschreven in markdown. Ter illustratie geef
ik je de brontekst mee, en de pdf die ik maakte via een conversie naar
LaTeX.

Deze tekst is ook beschikbaar op
`github <https://github.com/johanv/randomtexts/blob/master/tekstverwerkers.md>`__.
Daar kun je ook vragen of opmerkingen kwijt; post gerust een ticket, of
stuur een pull request.

+-------------------------------------------------------------------------------------------------------------------+------------+
| Bijlage                                                                                                           | Grootte    |
+===================================================================================================================+============+
| `tekstverwerkers.pdf <http://drupal.johanv.org/sites/johan.zandhoven.org/files/tekstverwerkers.pdf>`__            | 71.36 KB   |
+-------------------------------------------------------------------------------------------------------------------+------------+
| `tekstverwerkers.md\_.txt <http://drupal.johanv.org/sites/johan.zandhoven.org/files/tekstverwerkers.md_.txt>`__   | 7.07 KB    |
+-------------------------------------------------------------------------------------------------------------------+------------+

