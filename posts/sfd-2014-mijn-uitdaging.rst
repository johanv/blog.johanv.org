.. title: Linux in de klas. Wedden voor een pintje?
.. slug: sfd-2014-mijn-uitdaging
.. date: 2014/09/19 21:43:59
.. tags: linux,mint,onderwijs,softwarefreedomday
.. link: 
.. description: Beste leerkracht, ik ga de uitdaging aan.
.. type: text

Voor mensen die mij al langer kennen, is het geen nieuws meer. Ik ben
een Linuxfan. Ik ben ervan overtuigd dat op de dag van vandaag :doc:`heel
wat PC-gebruikers beter af zouden zijn met Linux
<een-computer-die-gewoon-werkt>` op hun PC,
in plaats van Windows.
Ik heb dan ook al vaak aan mensen aangeboden om
Linux op hun PC te installeren, maar meestal zijn ze niet zo happig.
Onbegrijpelijk eigenlijk :-)

In deze post wil ik het hebben over een bijzonder soort computers,
waarvoor een installatie van Linux volgens mij een grote stap vooruit zou
zijn: de computers in de Vlaamse lagere scholen en kleuterscholen.

Ik sta zelf niet in het onderwijs. Ik moet dus bekennen dat ik
nauwelijks weet waarover ik praat. Maar ik vang wel eens wat op.
Computers die niet gebruikt worden omdat de les
om is tegen dat ze zijn opgestart. En als ze dan toch starten, dan
begint het ene na het andere softwarepakket te zeuren om updates
te installeren, of om licenties te betalen. Je ziet ook nog wel eens
Windows XP op een schoolcomputer,
iets dat al enkele maanden `door Microsoft wordt afgeraden
<http://windows.microsoft.com/nl-be/windows/end-support-help>`_.

.. image:: /galleries/Linux_In_De_Klas/01_Windows_XP_is_dood.jpg

Ik ga zeker niet veralgemenen, maar ik vermoed sterk dat dit soort
computers nog te veel te vinden is in de Vlaamse klassen. Er staat iets
van IT in de eindtermen, maar het IT-budget is vaak beperkt.
Met alle gevolgen van dien.

Ik denk dus dat het een goede zaak zou zijn om dit soort
computers opnieuw te installeren, en wel met een Linuxsysteem
dat werkt met oudere hardware [#]_. Maar, zoals gezegd, ik weet eigenlijk
niet waarover ik praat, en hoewel ik vermoed dat het doenbaar is, heb ik
het nog nooit kunnen proberen. Laat ons daar iets aan doen; ik gooi er
een fles bier tegenaan :-D

.. image:: /galleries/Linux_In_De_Klas/02_Screenshot_Linux_Mint_XFCE.png

Ik heb een voorstel. Een uitdaging voor een avontuurlijke juf of meester. 
Dit zijn de grote lijnen:

Ik krijg van jou een PC uit je klas, die de leerlingen niet graag
gebruiken omdat hij niet goed (meer) werkt. Ik krijg die PC een week mee
naar huis, en herinstalleer hem, met de bedoeling hem terug bruikbaar
te maken. Ben je
tevreden, dan betaal je me een pint. Ben je niet tevreden, zet ik hem
terug in de originele toestand, en krijg jij van mij een grote fles
lekker bier. (Desgewenst kan dat ook een fles wijn zijn, maar daar ken
ik niet zo veel van. Mogelijk minder lekker dus.)

.. image:: /galleries/Linux_In_De_Klas/03_Niet_tevreden_bier_terug.jpg

Klinkt goed, toch? Hier de details:

* Dit gaat alleen door met toestemming van de IT-coördinator van jullie
  school.
* Voor ik Linux installeer, maak ik een kopie van de harde schijf van de
  PC, zodat ik de oorspronkelijke toestand kan herstellen moest het niet
  goed aflopen.
* We overleggen even (dat kan via mail, of we spreken eens af), zodat ik
  weet waarvoor de leerlingen de PC's in je klas gebruiken, en of er
  speciale zaken zijn waarmee rekening gehouden moet worden.
* Je brengt de PC naar mij, zodat ik hem kan installeren. Ik neem daar een
  week de tijd voor. Daarna krijg je hem terug, met wat uitleg over hoe
  alles werkt.
* Je gebruikt de PC in je klas, en laat me weten hoe dat gaat.
* Je krijgt ondersteuning van mij. Heb je een vraag of een probleem,
  stuur me een mail, en dan probeer ik zo snel mogelijk te antwoorden [#]_.
  Als dat nodig is, en het is niet te ver van waar ik woon of werk, dan
  wil ik ook wel eens ter plaatse komen kijken. Ik voorzie sowieso ook
  iets dat me zal toelaten om vanop afstand op je PC aan te loggen [#]_.
  Lukt het me niet om je probleem op te lossen, en vind je het toch een
  ernstig probleem, dan eindigt het experiment, zet ik je computer
  terug in oorspronkelijke toestand. De fles bier krijg je er dan bij.
* Als er mensen van de school dat graag hebben (IT-coördinator, 
  IT-werkgroep, of andere), dan wil ik zeker eens
  afspreken om van naaldje tot draadje uit te leggen hoe alles is
  geïnstalleerd.
* Ik beloof plechtig om verantwoord om te springen met
  vertrouwelijke informatie die ik mogelijk te weten kom over de
  IT-infrastructuur op de school.
* Ik mag bloggen over het experiment.

Voila. Dat is de deal. Mijn actie voor 
`Software Freedom Day <http://softwarefreedomday.org>`_ 2014, laat
ons zeggen. Ik vind het zelf erg spannend. Misschien lukt het, dat
zou cool zijn. Misschien lukt het niet, en dan weet ik voor welke
onoverkomelijke problemen ik nog oplossingen moet zoeken. Het loopt dus
altijd goed af.

.. image:: http://wiki.softwarefreedomday.org/Promote?action=AttachFile&do=get&target=web-banner-chat-participating-h.png

Nog dit: Ik doe dit hoogstens voor 2 personen; mijn vrije tijd is
beperkt. Maar neem gerust contact op als je geïnteresseerd bent, want
de kans is groot dat er weinig mensen op deze oproep reageren.
Dit voorstel blijft gelden tot de Software Freedom Day van volgend jaar,
ik vermoed 19
september 2015.

.. [#] Ik denk momenteel aan 
   `Linux Mint 17 XFCE <http://blog.linuxmint.com/?p=2656>`_. Ik
   probeerde het al eens uit op een laptop die 7 jaar oud is, en
   dat ging verrassend vlot. Maar afhankelijk van de specificaties
   van de PC, is een andere distributie misschien beter.

.. [#] Ik wil proberen om je mails binnen de 24 uur te beantwoorden,
   maar ik zal dat niet garanderen. Voor mij is dit een hobby, en
   ik heb ook nog een job en een familie. Je kent dat wel.

.. [#] Dat zal verlopen via een `reverse ssh tunnel
   <https://raymii.org/s/tutorials/Autossh_persistent_tunnels.html>`_
   naar een PC bij mij thuis.
