.. title: Mijn uitdaging voor Software Freedom Day 2014
.. slug: sfd-2014-mijn-uitdaging
.. date: 2014/09/18 21:22:59
.. tags: linux,mint,onderwijs,softwarefreedomday
.. link: 
.. description: Beste leerkracht, ik ga de uitdaging aan.
.. type: text

Voor mensen die mij al langer kennen, is het geen nieuws meer. Ik ben
een Linuxfan. Ik ben ervan overtuigd dat op de dag van vandaag `heel
wat PC-gebruikers beter af zouden zijn met Linux
<http://blog.johanv.org/posts/een-computer-die-gewoon-werkt.html>`_ op hun PC, in plaats van
de Windows die er nu op draait. Ik heb al vaak aan mensen aangeboden om
Linux op hun PC te installeren, maar meestal zijn ze niet zo happig.
Onbegrijpelijk eigenlijk :-)

In deze post wil ik het hebben over een bijzonder soort computers,
waarbij een installatie van Linux echt een grote stap voorwaarts zou
zijn: de computers in de Vlaamse lagere scholen en kleuterscholen.

Ik sta zelf niet in het onderwijs, dus ik moet al direct bekennen dat ik
nauwelijks weet waarover ik praat. Maar ik vang wel wat op. En ik zie
wel eens een en ander. Computers die niet gebruikt worden omdat de les
om is tegen dat ze zijn opgestart. Computers met software die al jaren
niet meer geüpdatet is. Antivirussoftware die verlopen is. Of Windows
XP, een systeem dat zelfs door Microsoft niet meer wordt ondersteund.

Ik mag zeker niet veralgemenen, maar ik maak me sterk dat dit soort
computers nog erg veel te vinden zijn in talrijke klassen. Er staat iets
van IT in de eindtermen. Maar er is geen budget voor nieuwe computers.
Met alle gevolgen van dien.

Ik denk dus dat het een goede zaak zou zijn om dit soort
computers opnieuw te installeren, en wel met een Linuxsysteem
dat werkt met oudere hardware. Maar, zoals gezegd, ik weet eigenlijk
niet waarover ik praat, en hoewel ik vermoed dat het doenbaar is, heb ik
het nog nooit kunnen proberen. Laat ons daar iets aan doen; ik gooi er
een fles bier tegenaan :-D

Dus, ik heb een voorstel, voor een avontuurlijke leerkracht. Dit zijn de
grote lijnen:

Ik krijg van jou een PC uit je klas, die de leerlingen niet graag
gebruiken omdat hij niet goed (meer) werkt. Ik krijg die PC een week mee
naar huis, en herinstalleer hem, zodat hij weer bruikbaar wordt. Ben je
tevreden, dan betaal je me een pint. Ben je niet tevreden, zet ik hem
terug in de originele toestand, en krijg je van mij een mooie 75-cl-fles
lekker bier. (Desgewenst kan dat ook een fles wijn zijn, maar daar ken
ik niet zo veel van, dus die is mogelijk minder lekker :))

Klinkt goed, toch? Hier de details:

* Dit gaat alleen door als je dit mag van de IT-coördinator van je
  school :-)
* Voor ik Linux installeer, maak ik een back-up, zodat ik alles terug
  kan zetten moest het niet goed aflopen.
* Je laat me op voorhand weten waar de leerlingen de PC's in je klas
  voor gebruiken. Het gaat uiteraard niet op om te verwachten dat je met
  je krakkemikigste PC meer dingen kunt doen dan met je beter werkende 
  PC's. :-)
* Je brengt de PC naar mij, zodat ik hem kan installeren. Dat duurt
  hoogstens een week. Daarna haal je hem terug op, en geef ik wat
  uitleg over hoe het werkt.
* Je gebruikt de laptop in je klas, en laat me weten hoe het loopt.
* Je krijgt ondersteuning van mij. Heb je een vraag of een probleem,
  stuur me een mail, en dan probeer ik zo snel mogelijk te antwoorden.
  Als dat nodig is, dan kom ik ter plaatse kijken. Ik voorzie ook iets
  dat me toelaat vanop afstand op je PC aan te loggen (via een reverse
  ssh tunnel, maar dit ter zijde).
  Lukt het me niet om je probleem op te lossen, en vind je het toch een
  ernstig probleem, dan eindigt het experiment, zet ik je computer
  terug in oorspronkelijke toestand, en krijg je de fles bier erbij.
* Ik mag bloggen over het experiment.

Schrik dat de leerlingen niet overweg kunnen met een experimenteel
systeem, zou ik niet hebben. Als je niet zeker bent, kun je altijd nog
differentiëren, en de PC laten gebruiken voor leerlingen die wat sterker
zijn in nieuwe technologie.

Voila. Dat is de deal. Mijn actie voor Software Freedom Day 2014, laat
ons zeggen. Ik doe dit hoogstens voor 2 personen. Maar neem gerust
contact op als je geïnteresseerd bent, want ik verwacht eigenlijk niet
dat ik 2 geïnteresseerden zal vinden :-) De deal blijft gelden tot Software
Freedom Day 2015. Geen idee eigenlijk wanneer dat zal zijn, maar
vermoedelijk 19 september 2015.

