.. title: Wat is microblogging?
.. slug: node-172
.. date: 2011-04-22 12:32:24
.. tags: NULL
.. link:
.. description: 
.. type: text

Microblogging is in essentie niets meer dan het posten van korte
berichtjes, die dan gepubliceerd worden op een website. Zo goed als elk
sociaal netwerk biedt dit in mindere of meerdere mate aan, denk maar aan
de statusupdates bij Twitter en Facebook.

Maar microblogging is ook
meer dan dat. Ik probeer een overzicht te schetsen, op basis van
voorbeelden op de identi.ca-website

Publieke tijdslijn
------------------

Zoals gezegd is het basisidee achter microblogging bijzonder
eenvoudig. Een microbloggingsysteem heeft een groot aantal gebruikers.
En al die gebruikers kunnen korte berichtjes (typisch niet langer dan
140 tekens) posten. De stroom van al die berichten vormen de ‘publieke
tijdslijn’. Als je surft naar http://identi.ca, dan zie je de berichten
van de publieke tijdslijn passeren.

Persoonlijke tijdslijn
----------------------

Dat wordt natuurlijk al gauw onoverzichtelijk. Vandaar dat iedere
gebruiker ook een persoonlijke tijdslijn heeft. Die bevat slechts een
beperkt aantal berichten. Er worden bijvoorbeeld de berichten getoond
van je ‘vrienden’, een beperkt aantal gebruikers die je zelf kiest. Bij
wijze van voorbeeld: mijn persoonlijke tijdslijn vind je op
http://identi.ca/johanv/all.

@-reply's
---------

Als je een berichtje wilt posten dat bedoeld is voor een bepaalde
andere gebruiker, dan doe je dat door in je bericht de naam van die
gebruiker te zetten, voorafgegaan door een @-symbool.
Bijvoorbeeld:\ 

::


  @johanv Zin in een terrasje?
  



Als je
bovenstaand berichtje post, dan wordt het ook opgenomen in de
persoonlijke tijdslijn van de gebruiker ‘johanv’. (Tenzij de gebruiker
johanv jouw berichten blokkeert.) Bovendien kun je gemakkelijk al je
@-reply's opzoeken. De @-replies gericht aan @johanv zijn
http://identi.ca/johanv/replies.

Conversaties
------------

Je hebt ook de mogelijkheid om een antwoord te formuleren op
eender welk bericht in de tijdslijn. En andere gebruikers kunnen daar
dan weer op antwoorden. Voor je het weet, heb je een hele conversatie.
In de tijdslijn is het niet altijd gemakkelijk om te zien welke
berichten nu precies een antwoord zijn op welke andere, maar identi.ca
heeft de mogelijkheid om dat min of meer overzichtelijk voor te stellen.
Als je bijvoorbeeld de publieke tijdslijn op http://identi.ca bekijkt,
dan zal je zien dat bij sommige berichten een link ‘in context’ staat.
Door op die link te klikken, kom je op een pagina met heel de discussie
terecht. Discusies worden wel eens heel uitgebreid, zoals bijvoorbeeld
hier: http://identi.ca/conversation/68616326

Hashtags
--------

Je kunt in je berichten hashtages gebruiken. Hashtags zijn niets
anders dan trefwoorden waar je het symbool # voor plakt. Op die manier
geef je aan dat je berichtje iets te maken heeft met de gegeven
trefwoorden.
Bijvoorbeeld:\ 

::


  Ik zal eerst eens #koffie zetten.



Door het
#-symbool voor ‘koffie’ te plaatsen, maak je duidelijk dat het trefwoord
‘koffie’ van toepassing is op bovenstaand bericht. Je kunt ook
gemakkelijk alle berichten die gelabeld zijn met een trefwoord opzoeken;
voor het trefwoord ‘koffie’ vind je ze op
http://identi.ca/tag/koffie.

Privacy
-------

Privacy bij microblogging is heel duidelijk: er is er geen. Alle
berichten die je post, zijn voor heel de wereld leesbaar. Daar moet je
dus rekening mee houden. Vaak bestaat er ook wel een mogelijkheid om
privéberichten naar bepaalde gebruikers te sturen, maar in mijn ogen doe
je dat beter niet. Ik vind dat je er best vanuit gaat dat alle berichten
die je naar eender welk sociaal netwerk stuurt, ooit publiek kunnen
worden. Wil je iemand iets persoonlijk laten weten, dan gebruik je beter
geëncrypteerde e-mail, of (revolutionair): je kan het ook gewoon
vertellen.

Dat was het voornaamste
-----------------------

Hiermee heb ik het voornaamste nu wel vermeld. Ik heb nog niets
gezegd over groepen, favoriete berichten, of over berichten herhalen,
maar dat is op dit moment wat minder relevant. Hoe dat werkt, daar kom
je wel achter tegen dat je zelf begint te microbloggen :-)

[:doc:`terug
naar het overzicht <node-171>`\ ]
