.. title: Waarom Linux? En nu echt!
.. slug: de-echte-redenen-om-linux-te-gebruiken
.. date: 2014/10/13 20:36:09
.. tags: linux,opensource
.. link: 
.. description: We helpen de foute redenen om Linux te gebruiken de
   wereld uit.
.. type: text

Ik gebruik Linux sinds eind 1999. Dat is al 15 jaar.
Ik probeer ook al bijna 15 jaar lang om andere mensen te overtuigen
om ook Linux te proberen. En ik moet bekennen dat ik daarbij
erg vaak verkeerde argumenten heb gebruikt. Na 15 jaar is het tijd om een
aantal misverstanden de wereld uit te helpen, en jullie de echte redenen te
vertellen waarom je Linux moet gebruiken :-)


Ik ben niet de enige die Linux met verkeerde argumenten aanprees: het is
een veelvoorkomend probleem.

Bij wijze van experiment `vroeg ik het onlangs aan Google
<https://www.google.be/search?q=waarom+linux>`_: 'Waarom Linux?'. 
Het eerste resultaat bracht me op een wat ouder ogende website, die
`een aantal veelgehoorde argumenten
<https://sites.google.com/site/computertip/waaromdaarom>`_ opsomt.

Maar Google filtert natuurlijk zijn zoekresultaten netjes op basis van
wat hij van me weet, dus ik stelde de vraag ook aan `DuckDuckGo
<https://duckduckgo.com/?q=waarom+linux>`_. 
Daar was de eerste link een blog post uit 2012, met
`gelijkaardige argumenten <http://www.alleslinux.net/waarom-linux/>`_.

Beide pagina's zijn al tamelijk oud. Wat verklaart dat sommige argumenten
gewoon verouderd zijn. Maar toch hoor je die argumenten nog erg vaak. En
dikwijls ten onrechte. Ik neem er een aantal van onder de loep.

Dus:

Probeer Linux niet...
=====================

omdat het gratis is
-------------------
Linux is gratis. Dat is waar. Je kunt het downloaden, en op je PC
installeren. Maar dat is geen argument. Want als je een PC koopt,
dan koop je daar een besturingssysteem bij. Je hebt het al betaald, en
het is al geïnstalleerd. Dat is even goed als gratis.

Een PC kopen zonder besturingssyteem, is niet zo gemakkelijk. Ik denk dat
je dan al naar de gespecialiseerde leverancier moet stappen, waar de
prijs wel wat hoger zal liggen dan - ik zeg maar iets - een PC met
Windows die van de Aldi komt.

omdat het sneller is
--------------------
Ik betwijfel ten stelligste dat een PC sowieso sneller gaat werken als
je er Linux op installeert.
Als je vandaag
een standaardinstallatie doet van een mainstream distributie
(zoals `Linux Mint
<http://www.linuxmint.com>`_ of `Ubuntu <http://www.ubuntu.com>`_), dan
doe je dat best op een recente PC met voldoende geheugen en rekenkracht.
Net zoals er wel wat vereisten zijn voor Windows 8. 

Het is wel zo dat je een oude PC nog tegen een aanvaardbare snelheid kunt
laten werken met Linux. Maar je moet voldoende ervaring aan de dag kunnen leggen bij het
kiezen en configureren van je distributie. En het zal allicht ten koste
gaan van usability.

Dus als je de ervaring niet hebt, en je hebt niemand om je te helpen, of
je wilt niet inboeten aan usability, dan zal een Linuxdistributie niet
sneller werken dan een ander OS.

omdat het snel compleet geïnstalleerd is
----------------------------------------
Koop eens een nieuwe computer. Wat maakt het dan uit dat je Linux snel
kunt installeren? Er staat al een ander systeem voorgeïnstalleerd. Dat is
sowieso sneller dan er iets nieuws op te zetten.

omdat open-sourcesoftware veiliger is
-------------------------------------
Sinds `Heartbleed <http://heartbleed.com/>`_, `Shellshock
<http://en.wikipedia.org/wiki/Shellshock_(software_bug)>`_ 
en `Drupageddon
<http://www.zoubi.me/blog/drupageddon-sa-core-2014-005-drupal-7-sql-injection-exploit-demo>`_ 
weten we dat
open source software kwetsbaar is net zoals andere systemen. Ik geloof
wel dat de kans op
fouten kleiner wordt naarmate meer mensen naar de broncode kijken. Maar
dan moeten er ook mensen naar de broncode kijken. Vooral Shellshock vind
ik indrukwekkend: deze vulnerability is een gedocumenteerde feature, die al
meer dan 20 jaar in bash zit. Gedurende die 20 jaar had er gewoon niemand
bij nagedacht dat deze feature misbruikt kon worden om ongewenste dingen
te doen.

Vroeger werd er wel eens gelachen met de beveiliging van Windows.
Waarschijnlijk
terecht. Maar Microsoft heeft een lange weg afgelegd. Ik geloof wel dat de
architectuur van Windows 7 zodanig is dat je het veilig kunt configureren.

Maar net zoals bij
Linux is het systeem maar zo veilig als je het configureert. Windows
krijgt vaak kritiek omdat het erg makkelijk is om als gewone gebruiker
beheerdersrechten te krijgen. Maar bij Ubuntu en afgeleiden verloopt dat
eigenlijk niet veel moeilijker. En
stel dat je als zoekende gebruiker `Puppy Linux <http://puppylinux.org>`_
zou installeren omdat je op zoek bent naar een snelle distributie, dan
log je standaard aan als root. Quod erat demonstrandum.

Als je Linux gebruikt, heb je in het algemeen geen antivirussoftware nodig. Wel,
als Windows up to date is, je gebruiker geen beheerdersrechten heeft, en
je weet waarmee je bezig bent, dan kun je volgens mij vandaag de dag ook
onder Windows zonder virusscanner verder. Al was het maar omdat
`Virusscanners lang zo goed niet meer werken als vroeger
<http://krebsonsecurity.com/2014/05/antivirus-is-dead-long-live-antivirus/>`_,
gewoon omdat de virussen van tegenwoordig slim genoeg zijn om zichzelf te
encrypteren.

omdat het stabieler is
----------------------
Op de server misschien. Al steek ik daar mijn hand niet voor in het vuur.
Maar de meeste mensen die je wilt overtuigen om Linux te gebruiken, zijn
niet van plan een server op te zetten. In het beste geval willen ze het
eens proberen op hun laptop. Maar als ze - ik zeg maar iets - een nVidia
grafische kaart hebben, dan durft `stabiliteit wel eens een probleem zijn
<https://www.google.be/search?q=nouveau+driver+freeze>`_.

omdat je gratis ondersteuning krijgt van een fijne community
------------------------------------------------------------
Als je een vraag hebt over Linux, dan tik je die in in Google, die brengt je meestal bij
een discussie op `Stack Exchange <http://stackexchange.com/>`_, en
daar vind je dan het juiste antwoord. Vaak. Vaak ook niet. Het varieert.

Maar - vertel het niet verder - als je een vraag hebt over Windows, dan
werkt dat even goed. En ik vermoed dat dat in Android- en Appleland ook
het geval is.

En - hoewel ik al veel positieve ervaringen heb gehad in
open-source-communities - is het zeker niet altijd rozengeur en
maneschijn: het gaat er soms erg hard aan toe, `zoals Lennart Poettering aankaart
<https://plus.google.com/+LennartPoetteringTheOneAndOnly/posts/J2TZrTvu7vd>`_
in een post op Google+. Poettering is zelf ook niet onbesproken, maar dat
kan geen excuus zijn voor een ander om fouten te maken.

omdat je zo de grote vijand, Microsoft, bestrijdt
-------------------------------------------------
Niet echt een argument uit de pagina's die ik vond via de verschillende
zoekmachines, maar het is er wel een dat ik zelf vaak gebruikte in het
verleden. En in dat verleden was dat uiteraard terecht :-)

Maar vandaag is dit niet meer van toepassing, denk ik. De dagen dat
Microsoft de enige speler op de markt was, zijn voorbij. Ik heb net eens
opgezocht welke besturingssystemen de bezoekers van de `website van
Chirojeugd Vlaanderen <https://www.chiro.be>`_ gebruiken. Het aandeel van
Windows is maar 65%. IOS (iPhone en iPad) is goed voor 15%. Macintosh en
Android nemen beide 9% voor hun rekening. Windows is niet meer dominant,
en dat weten ze erg goed bij Microsoft.

De laatste jaren zette Microsoft meer en meer in op interoperability en
open source. In de nabije toekomst zul je `ASP.NET-webtoepassingen kunnen
hosten vanop een Linuxserver met Mono
<http://www.infoworld.com/article/2608322/microsoft-net/microsoft-s-new-open-source-asp-net-can-run-on-linux--os-x.html>`_.
Er zijn vandaag al `MS-officeprogramma's
Office voor Android en IOS
<http://time.com/40801/microsoft-office-goes-fully-free-on-iphone-and-android-phones/>`_. Een heel aantal .NET-libraries die Microsoft
zelf ontwikkelt (bijv. `Entity Framework <https://entityframework.codeplex.com/license>`_ en `ASP.NET MVC <http://aspnetwebstack.codeplex.com/license>`_, 
zijn beschikbaar onder Apache-2-licentie. Het zo me niet verbazen moest
Windows op termijn gratis worden, net zoals Android.

Toegegeven, Microsoft is en blijft een veelkoppig monster. Terwijl een
van de koppen toenadering zoekt tot open-sourceprojecten, spant een
andere poot rechtszaken aan over softwarepatenten. Jeremy Allison, de
bezieler van het Samba-project, wist `op FOSDEM 2013
<https://www.youtube.com/watch?v=lUIBv4p_zH4>`_
te vertellen dat
hij erg goed kon samenwerken met Microsft voor de ontwikkeling van Samba
4. Langs de andere kant was hij erg blij dat hij voor de gelegenheid eens
naar Brussel kon komen voor FOSDEM, want doorgaans moest hij naar Brussel
voor rechtszaken.

Maar desondanks denk ik dat er een kentering is gebeurd bij Microsoft. Ik
hoor meer positieve verhalen dan vroeger, ze zijn niet meer de te
bevechten vijand. Die tijd is voorbij.

De bedrijven die je vandaag in het oog moet houden, dat zijn Apple en
Google. Uit die hoek hoor ik meer verontrustende verhalen dan van de kant
van Microsoft. Maar daar wijd ik een andere keer wel eens over uit.

omdat Thunderbird en LibreOffice alles is wat je nodig hebt
-----------------------------------------------------------
Dit hoor ik ook nog te vaak. 'Alle nodige software is beschikbaar,
bijvoorbeeld Thunderbird en LibreOffice.'

Serieus? Office en mail? Is dat wat je nodig hebt? In 2000 misschien,
maar vandaag? Ik denk het niet.

:doc:`Office is net hetgene is dat je niet nodig hebt
<node-202>`. Als je al je werk in Office doet, of in je mail client, 
dan ben je volgens mij
verkeerd bezig. Wat je volgens mij wel nodig hebt, is een browser, een
document reader en een
fatsoenlijke text editor. En als het echt nodig is, ook
een spreadsheet. Daarmee kom je tegenwoordig al een heel eind.

Leg niet de nadruk op LibreOffice. Als je het over LibreOffice hebt, gaan
mensen vergelijken met Microsoft Office. En dan is Microsoft Office toch
wel wat 'slicker'. Maar dat is eigenlijk helemaal niet relevant, want een
officetoepassing heb je niet meer nodig vandaag. Als je per se zoiets wil
doen, gebruik dan Google docs. Maar ik denk dat er altijd betere
oplossingen zullen zijn.

Waarom dan wel?
===============
Zijn er dan eigenlijk nog redenen om Linux te gebruiken? Uiteraard. Ik
ben nog steeds een overtuigde Linuxgebruiker, en ik kan nog altijd de
meerwaarde verdedigen. Hier zit iedereen op te wachten: de échte redenen
waarom iedereen fan van Linux zou moeten zijn.

Vrije software rules
--------------------
Linux is vrije software, en het overgrote deel van de toepassingen die
meegeleverd worden met een Linuxdistributie is dat ook. Als je vrije
software krijgt aangeleverd, dan heb je per definitie toegang tot de
broncode van die software. Dat wil zeggen dat je kunt nakijken of die
software geen dingen doet die je niet graag hebt. Of, misschien meer
realistisch, dat je een onafhankelijke partij kunt laten nakijken of je
software geen zaken achter je rug doet.

Als je geen broncode krijgt bij je software, dan moet je vertrouwen op je
leverancier dat je software geen informatie doorstuurt als jij dat niet
wilt. En dan moet je er ook op vertrouwen dat je leverancier niet vanop
afstand zaken op jouw computer kan doen die je niet wilt. Dit wort hoe
langer hoe belangrijker als er meer en meer toestellen op het internet
worden aangesloten. Stel dat je auto een internetverbinding heeft. Wie
kan er zeggen dat leveranciers of de overheid niet op een of andere
manier jouw auto kan doen stilvallen. En als dat al zo is, hoe kun je
zeker zijn dat mensen met kwade bedoelingen niet hetzelfde kunnen doen.

Vrije software is de enige garantie dat je controle behoudt over het doen
en laten van je toestellen. Die controle mogen we niet laten schieten.

Een groot aanbod van makkelijk te installeren softwarepakketten
---------------------------------------------------------------
Als je een van de grotere Linuxdistributie installeert, dan heb je toegang tot
een groot aanbod aan softwarepakketten, die beschikbaar zijn in de
zogenaamde software repository. Dit is vergelijkbaar met een app store.
Wil je een toepassing installeren om foto's of audio te bewerken, heb je
een programmeeromgeving nodig voor eender welke programmeertaal: het
wordt voor jouw gedownload. Je moet je downloads niet door een antivirus
halen, want alwat in de repository van je distributie zit, is
gecontroleerd door je distributie, en tegenwoordig ook digitaal
ondertekend, zodat er niet mee gefoefeld kan worden.

Beveiligingsproblemen kunnen zich voordoen bij alle software, op eender
welk platform. Updates heb je altijd nodig. Als er software uit de
repository beveiligingsproblemen heeft, dan zul je bij de grote
distributies op korte termijn een update krijgen via de repositories.
Zoals bij een app-store, eigenlijk. Maar met het voordeel dat de source
code beschikbaar is, zodat je in principe kunt controleren of je update
die geacht wordt een beveiligingsprobleem te fixen, geen andere dingen
doet die je niet graag hebt.

Geen crapware
-------------
Zei ik daarnet niet dat je je besturingssyteem quasi gratis meekrijgt als
je een computer koopt? Wat ik daar vergat te zeggen, is dat je in het
geval van Windows of Android vaak nog een hele hoop andere software
meekrijgt, die je eigenlijk niet nodig hebt. En die na X tijd misschien
vervelend begint te zeuren dat je een licentie moet kopen. Misschien
geeft die software ook wel informatie van jou door aan derde partijen.
Dat is moeilijk te zeggen, aangezien je in de meeste gevallen geen
broncode hebt. En de software verwijderen is ook niet altijd makkelijk,
omdat het vaak onduidelijk is wat er nu wel nodig is om je PC te kunnen
gebruiken, en wat niet.

Een open source Linuxdistributie is quasi nooit voorgeinstalleerd. Je
moet dus een vervelende installatieprocedure doorlopen. Maar wat je dan
wel hebt, is een clean systeem zonder brol. Dat alleen al maakt het
ongemak van het installeren meer dan goed.

Makkelijke herinstallatie
-------------------------
Stel dat je een tweedehands-PC koopt. Er staat daar mogelijk vanalle brol
en louche software op, en je wil voor het gemak een herinstallatie doen.
Als je dan toch wil herinstalleren, dan is een Linuxdistributie de
makkelijkste oplossing: je downloadt een image, en je kunt aan de slag
zonder dat je eerst nog een licentiecode of dergelijke nodig hebt.


