.. title: De echte redenen om Linux te gebruiken
.. slug: de-echte-redenen-om-linux-te-gebruiken
.. date: 2014/10/13 20:36:09
.. tags: Linux,opensource
.. link: 
.. description: We helpen de foute redenen om Linux te gebruiken de
   wereld uit.
.. type: text

Ik gebruik Linux sinds eind 1999. Dat is dus al 15 jaar.
Ik probeer ook al bijna 15 jaar lang om andere mensen te overtuigen
om ook Linux te proberen. En ik moet bekennen dat ik daarbij
erg vaak verkeerde argumenten heb gebruikt. Na 15 jaar is het tijd om een
aantal misverstanden de wereld uit te helpen, en jullie de echte reden te
vertellen waarom je Linux moet proberen :-)

Ik ben overigens ook niet de enige die verkeerde argumenten gebruikt, ik
denk dat het een veelvoorkomend probleem is.

Zo vroeg ik het onlangs aan Google: 'Waarm Linux?'. Het eerste resultaat
bracht
me op een website die er al wat verouderd uitziet, en `een aantal
veelgehoorde argumenten
<https://sites.google.com/site/computertip/waaromdaarom>`_ opsomt.

Maar Google filtert natuurlijk zijn zoekresultaten netjes op basis van
wat hij van me weet, dus ik stelde de vraag ook aan `DuckDuckGo
<https://duckduckgo.com/>`_. Die leverde me een blog post uit 2011, met
`gelijkaardige argumenten <http://www.alleslinux.net/waarom-linux/>`_.

Het feit dat dat allebei oude pagina's zijn, rechtvaardigt wel dat
sommige argumenten verkeerd zijn; sommige zijn gewoon verouderd. Maar
goed, met 2015 in zicht wordt het tijd
dat we de klassieke argumenten eens onder de loep nemen, zodat we stoppen
met dingen te vertellen die eigenlijk niet meer waar zijn.


Linux is gratis
===============
Linux is gratis. Dat is waar. Je kunt het downloaden, en op je PC
installeren. Maar dat is geen argument. Want als je een PC koopt,
dan koop je daar een besturingssysteem bij. Je hebt het al betaald, en
het is al geïnstalleerd. Dat is even goed als gratis.

Een PC kopen zonder besturingssyteem, is niet zo gemakkelijk. Ik denk dat
je dan al naar de gespecialiseerde leverancier moet stappen, waar de
prijs wel wat hoger zal liggen dan - ik zeg maar iets - een PC met
Windows die van de Aldi komt.

In principe kun je geld terugvragen voor een Windowslicentie die je niet
gebruikt. Maar ik denk niet dat dat zo gemakkelijk is. De weinige keren
dat iemand daarin slaagt, halen volgens mij altijd de pers :-)

Linux is snel
=============
Ik betwijfel ten stelligste dat Linux per definitie sneller is dan een
ander OS. Als je vandaag
een standaarddesktop wil installeren van een mainstream distributie
(zoals `Linux Mint
<http://www.linuxmint.com>`_ of `Ubuntu <http://www.ubuntu.com>`_), dan
doe je dat best op een recente PC met voldoende geheugen en rekenkracht.
Net zoals er wel wat vereisten zijn voor Windows 8. Er bestaan natuurlijk
Linuxdistributies die wél goed presteren op een oude PC. Maar om te weten
welke dat zijn, heb je al wat ervaring nodig. En die extra snelheid gaat dan
vaak ten koste van usability.

Linux is snel compleet geïnstalleerd
====================================
Dat is waar. Maar de meeste mensen willen ook helemaal geen
besturingssysteem installeren. Als je een PC koopt, dan is je OS
voorgeïnstalleerd, en meestal staat er wel een documentreader en een
moderne webbrowser op. Vandaag de dag kom je daar al een heel eind mee.
Dus het zal de gebruiker worst wezen hoe lang of moeilijk de installatie
is.

Linux is veiliger dan andere besturingssystemen
===============================================
Sinds `Heartbleed <http://heartbleed.com/>`_ en `Shellshock
<http://en.wikipedia.org/wiki/Shellshock_(software_bug)>`_ weten we dat
Linux even kwetsbaar is dan andere systemen. Ik geloof wel dat de kans op
fouten kleiner wordt naarmate meer mensen naar de broncode kijken. Maar
dan moeten er ook mensen naar de broncode kijken. Vooral shellshock vind
ik tekenend: deze vulnerability is een gedocumenteerde feature, die al
meer dan 20 jaar in bash zit. Gedurende die 20 jaar had er gewoon niemand
bij nagedacht dat deze feature erg ongewenste gevolgen had.

Vroeger werd er wel eens gelachen met de beveiliging van Windows. En
terecht. Maar Microsoft heeft een lange weg afgelegd. En net zoals bij
Linux is het systeem maar zo veilig als je het configureert. Windows
krijgt vaak kritiek omdat het erg makkelijk is om als gewone gebruiker
veel privilleges te krijgen. Maar de manier waarop Windows 7 en later dat
doet, lijkt wel heel hard op de werkwijze van Ubuntu en afgeleiden. En
stel dat je als zoekende gebruiker `Puppy Linux <http://puppylinux.org>`_
zou installeren omdat je op zoek bent naar een snelle distributie, dan
log je standaard aan als root. Quod erat demonstrandum.

Als je Linux gebruikt, heb je in het algemeen geen antivirus nodig. Wel,
ik durf te stellen dat dat alleen zo is als je gewone gebruikersaccount
beperkte rechten heeft, en als je weet waarmee je bezig bent. Ik maak me
sterk dat, als diezelfde voorwaarden voldaan zijn onder Windows, je
vandaag de dag ook met Windows zonder antivirus kunt werken.

Linux is stablieler dan andere besturingssystemen
=================================================
Op de server misschien. Al steek ik daar mijn hand niet voor in het vuur.
Maar de meeste mensen die je wilt overtuigen om Linux te gebruiken, zijn
niet van plan een server op te zetten. In het beste geval willen ze het
eens proberen op hun laptop. Maar als ze - ik zeg maar iets - een nVidia
grafische kaart hebben, dan durft `stabiliteit wel eens een probleem zijn
<https://www.google.be/search?q=nouveau+driver+freeze>`_.

Er is gratis ondersteuning van de fijne community
=================================================
Als je een vraag hebt over Linux, dan tik je die in in Google, die brengt je meestal bij
een discussie op `Stack Exchange <http://stackexchange.com/>`_, en
daar vind je dan het juiste antwoord. Vaak. Vaak ook niet. Het varieert.

Maar - vertel het niet verder - als je een vraag hebt over Windows, dan
werkt dat even goed. En ik vermoed dat dat in Android- en Appleland net
zo goed het geval is.

En - hoewel ik al veel positieve ervaringen heb gehad in
open-source-communities, is het zeker niet altijd rozengeur en
maneschijn: het gaat er soms erg onbeschoft aan toe, `zoals Lennart Poettering aankaart
<https://plus.google.com/+LennartPoetteringTheOneAndOnly/posts/J2TZrTvu7vd>`_
in een post op Google+. Poettering is zelf ook niet onbesproken, maar een
fout van één persoon is geen excuus voor een ander om fouten te maken.

Microsoft is een vijand die bestreden moet worden
=================================================
Dit argument heb ik in het verleden vaak gebruikt. En volgens mij ook
terecht. Maar vandaag is dit niet meer van toepassing. De dagen dat
Microsoft de enige speler op de markt was, zijn voorbij. Ik heb net eens
opgezocht welke besturingssystemen de bezoekers van de `website van
Chirojeugd Vlaanderen <https://www.chiro.be>`_ gebruiken. Het aandeel van
Windows is maar 65%. IOS (iPhone en iPad) is goed voor 15%. Macintosh en
Android nemen beide 9% voor hun rekening. Windows is niet meer dominant,
en dat weten ze erg goed bij Microsoft.

De laatste jaren zet Microsoft meer en meer in op interoperability en
open source. In de nabije toekomst zul je .NET-webtoepassingen kunnen
hosten vanop een Linuxserver met mono. Er wordt gewerkt aan Microsoft
Office voor Android en IOS. Een heel aantal .NET-libraries die Microsoft
zelf ontwikkelt, zijn beschikbaar onder Apachelicentie. Windows wordt op
termijn wellicht gratis, net zoals Android. 

Toegegeven, Microsoft is en blijft een veelkoppig monster. Terwijl een
van de koppen toenadering zoekt tot open-sourceprojecten, spant een
andere poot rechtszaken aan over softwarepatenten. Jeremy Allison, de
bezieler van het Samba-project, wist tijdens FOSDEM 2013 te vertellen dat
hij erg goed kon samenwerken met Microsft voor de ontwikkeling van Samba
4. Langs de andere kant was hij erg blij dat hij voor de gelegenheid eens
naar Brussel kon komen voor FOSDEM, want doorgaans moest hij naar Brussel
voor rechtszaken.

Maar desondanks denk ik dat er een kentering is gebeurd bij Microsoft. Ik
hoor meer positieve verhalen dan vroeger, ze zijn niet meer de te
bevechten vijand. Die tijd is voorbij.

De bedrijven die je vandaag in het oog moet houden, dat zijn Apple en
Google. Apple omdat ze willen controleren wat je wel en niet mag. En
Google omdat ze meer en meer afstappen van het open internet. Google talk
ondersteunde vroeger het XMPP-protocol, waardoor je Google talk kon
gebruiken met erg veel messaging-toepassingen. Die support hebben ze
laten vallen. Google reader, de webtoepassing waarmee je je vroeger je
rss-feeds kon beheren, bestaat niet meer. Google wil dat je Google+
gebruikt om op de hoogte te blijven. De API van Google+ staat nog altijd
niet op punt.

Je kunt LibreOffice en Thunderbird gebruiken; meer heb je niet nodig.
=====================================================================
Serieus? Office en mail het enige dat je nodig hebt? In 2000 misschien,
maar vandaag? Ik denk het niet.
Ik denk dat :doc:`Office net hetgene is dat je niet nodig hebt
<node-202>`. Als je al je werk in Office doet, of in je mail client, 
dan ben je volgens mij
verkeerd bezig. Wat je volgens mij wel nodig hebt, is een browser en een
fatsoenlijke text editor. En een calculator. Als het echt nodig is, ook
een spreadsheet. En als je dat allemaal hebt, dan ben je al ver. (De
meeste Linuxdistributies hebben dit trouwens allemaal. Dus vervang dit
argument maar door 'Je hebt out of the box alle software die je nodig
hebt.' Dat is overigens iets waar ze bij Microsoft echt iets aan moeten
doen. Een fatsoenlijke texteditor meeleveren. Hij moet niet veel kunnen,
maar wel line endings van een ander systeem herkennen. Maar dat is een
ander verhaal.

Conclusie
=========
Zijn er dan eigenlijk nog redenen om Linux te gebruiken? Uiteraard. Ik
ben nog steeds een overtuigde Linuxgebruiker, en ik kan nog altijd de
meerwaarde verdedigen. Hier zit iedereen op te wachten: de échte redenen
waarom iedereen Linux zou moeten proberen.

Vrije software rules
--------------------
Linux is vrije software, en het overgrote deel van de toepassingen die
meegeleverd worden met een Linuxdistributie is dat ook. Als je vrije
software krijgt aangeleverd, dan heb je per definitie toegang tot de
broncode van die software. Dat wil zeggen dat je kunt nakijken of die
software geen dingen doet die je niet graag hebt. Of, misschien meer
realistisch, dat je een onafhankelijke partij kunt laten nakijken of je
software geen zaken achter je rug doet.

Als je geen broncode krijgt bij je software, dan moet je vertrouwen op je
leverancier dat je software geen informatie doorstuurt als jij dat niet
wilt. En dan moet je er ook op vertrouwen dat je leverancier niet vanop
afstand zaken op jouw computer kan doen die je niet wilt. Dit wort hoe
langer hoe belangrijker als er meer en meer toestellen op het internet
worden aangesloten. Stel dat je auto een internetverbinding heeft. Wie
kan er zeggen dat leveranciers of de overheid niet op een of andere
manier jouw auto kan doen stilvallen. En als dat al zo is, hoe kun je
zeker zijn dat mensen met kwade bedoelingen niet hetzelfde kunnen doen.

Vrije software is de enige garantie dat je controle behoudt over het doen
en laten van je toestellen. Die controle mogen we niet laten schieten.

Een groot aanbod van makkelijk te installeren softwarepakketten
---------------------------------------------------------------
Als je een van de grotere Linuxdistributie installeert, dan heb je toegang tot
een groot aanbod aan softwarepakketten, die beschikbaar zijn in de
zogenaamde software repository. Dit is vergelijkbaar met een app store.
Wil je een toepassing installeren om foto's of audio te bewerken, heb je
een programmeeromgeving nodig voor eender welke programmeertaal: het
wordt voor jouw gedownload. Je moet je downloads niet door een antivirus
halen, want alwat in de repository van je distributie zit, is
gecontroleerd door je distributie, en tegenwoordig ook digitaal
ondertekend, zodat er niet mee gefoefeld kan worden.

Beveiligingsproblemen kunnen zich voordoen bij alle software, op eender
welk platform. Updates heb je altijd nodig. Als er software uit de
repository beveiligingsproblemen heeft, dan zul je bij de grote
distributies op korte termijn een update krijgen via de repositories.
Zoals bij een app-store, eigenlijk. Maar met het voordeel dat de source
code beschikbaar is, zodat je in principe kunt controleren of je update
die geacht wordt een beveiligingsprobleem te fixen, geen andere dingen
doet die je niet graag hebt.

Geen crapware
-------------
Zei ik daarnet niet dat je je besturingssyteem quasi gratis meekrijgt als
je een computer koopt? Wat ik daar vergat te zeggen, is dat je in het
geval van Windows of Android vaak nog een hele hoop andere software
meekrijgt, die je eigenlijk niet nodig hebt. En die na X tijd misschien
vervelend begint te zeuren dat je een licentie moet kopen. Misschien
geeft die software ook wel informatie van jou door aan derde partijen.
Dat is moeilijk te zeggen, aangezien je in de meeste gevallen geen
broncode hebt. En de software verwijderen is ook niet altijd makkelijk,
omdat het vaak onduidelijk is wat er nu wel nodig is om je PC te kunnen
gebruiken, en wat niet.

Een open source Linuxdistributie is quasi nooit voorgeinstalleerd. Je
moet dus een vervelende installatieprocedure doorlopen. Maar wat je dan
wel hebt, is een clean systeem zonder brol. Dat alleen al maakt het
ongemak van het installeren meer dan goed.

Makkelijke herinstallatie
-------------------------
Stel dat je een tweedehands-PC koopt. Er staat daar mogelijk vanalle brol
en louche software op, en je wil voor het gemak een herinstallatie doen.
Als je dan toch wil herinstalleren, dan is een Linuxdistributie de
makkelijkste oplossing: je downloadt een image, en je kunt aan de slag
zonder dat je eerst nog een licentiecode of dergelijke nodig hebt.


