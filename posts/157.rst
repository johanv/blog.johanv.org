.. title: Upgrade HTC Magic van CyanogenMod 6.0 naar CyanogenMod 6.1
.. slug: node-157
.. date: 2010-12-20 17:04:22
.. tags: opensource,android
.. link:
.. description: 
.. type: text

Vorige week upgradede ik mijn telefoon door er de rom van
`CyanogenMod <http://www.cyanogenmod.com/about>`__ 6.0 op te 'flashen'.
Nu ik er een week mee gewerkt heb, is het tijd voor een kleine
review.

\ **Updated:** Ik ben geüpgradet naar 6.1, en niet naar
6.2, zoals er oorspronkelijk verkeerdelijk stond vermeld.

De
overschakeling van CyanogenMod 6.0 naar 6.1 verliep een pak eenvoudiger
dan een eerste installatie van CyanogenMod. Als je op zoek bent naar een
howto voor de eerste installatie van CyanogenMod, dan vind je meer
informatie in ‘\ `HTC magic van Android 1.5 naar Android
2.2 </node/140>`__\ ’. Deze uitleg kan je net zo goed gebruiken voor de
installatie van 6.1 als van 6.0. Let er wel op dat het allemaal nogal
hardware-afhankelijk is. Ik heb het geluk een ‘oude’ HTC Magic te
hebben, waarmee het OS vervangen nog lukt. De nieuwere modellen van HTC
zijn hier naar verluidt tegen beveiligd, awoe!!

Ik had op identi.ca
gelezen dat het upgraden naar een nieuwe versie van CyanogenMod heel
gemakkelijk kon via de toepassing ‘ROM manager’. Ik wou dat wel eens
proberen. Rom manager laat toe je huidige OS te back-uppen zonder
daarvoor eerst naar recovery mode over te schakelen. Maar ik kreeg de
boodschap dat ik hiervoor de ClockworkMod recovery image moest
installeren. Dat had ik al gedaan bij de vorige upgrade van mijn OS,
maar dat kon ROM manager blijkbaar niet detecteren. Er was wel een optie
voorzien om de gevraagde ROM te downloaden en te installeren, dus dat
vormde geen te groot probleem. Ik ben ook eens naar recovery mode
gereboot, en het zag er inderdaad een beetje anders uit dan daarvoor.
Waarschijnlijk verschilt de versie; wie zal het zeggen.

Na de
installatie van ClockworkMod kon ik een backup maken van het huidige OS,
wat ik dan ook gedaan heb.

Toen ik daarna ‘Check for ROM updates’
aanklikte, kreeg ik de melding dat die feature enkel beschikbaar was
voor ‘premium users’. Ik had geen zin om uit te zoeken wat premium users
waren, laat staan om er zelf een te worden, dus daar stopte het gebruik
van ROM manager. Ik besloot om de installatie gewoon te doen via de
recovery image, zoals de vorige keer.

Hiervoor downloadde ik net
zoals de vorige keer de recentste versie van CyanogenMod en die van de
EBI1-kernel, en blijkbaar waren die nog te vinden op dezelfde
plaats:



#. http://wiki.cyanogenmod.com/index.php?title=Latest\_version#HTC\_Magic
#. http://wiki.cyanogenmod.com/index.php?title=Latest\_version#EBI1



Installeren was gemakkelijk. Rebooten naar recovery, alles wipen,
en dan de images in volgorde flashen. Na een volgende reboot kreeg ik
het welkomscherm van CyanogenMod 6.1, en kon ik de gegevens van mijn
Google-account ingeven.

En dan ging het mis. Misschien een fout
getypt in het wachtwoord. Alleszins was het niet mogelijk om mijn mail,
contacten,... te syncen. En nog erger: ik vond niet waar ik mijn
credentials opnieuw kon ingeven. Ik heb dan ook niet hard gezocht; ik
ben terug naar recovery geboot, en ik heb de user settings opnieuw
weggegooid. Bij een volgende reboot heb ik mij extra goed geconcentreerd
bij het ingeven van mijn gebruikersnaam en wachtwoord, en toen lukte het
wel.

Ik gebruik CyanogenMod 6.1 nu een week, en dit zijn mijn
bevindingen:

Twee vervelende bugs zijn alleszins gefixt. Een eerste
heeft te maken met het bekijken van foto's in de galerij. Als ik een
foto op mijn scherm had met CyanogenMod 6.0, en ik draaide mijn
telefoon, om de foto in ‘landscape’ te bekijken, dan gebeurde er wel
iets met die foto, maar draaien was het alleszins niet. Je kreeg dan een
gekke vervorming van het beeld, waarop enkel de kleuren nog te herkennen
waren. Dat is nu dus verleden tijd. Oef.

Een ander probleem had te
maken met de gmail client. Een bijlage in Microsofts freedom-hating
docx-formaat, kon ik niet downloaden, en het voorbeeld bekijken lukte
evenmin. Vandaar dat ik een 2de mail client geïnstalleerd had (K-9
mail), om waar nodig documenten te downloaden. In het algemeen denk ik
dat er nog altijd een probleem is met bijlagen die niet gewoon getoond
kunnen worden. Zo kan je bijvoorbeeld nog steeds geen csv-bestanden
downloaden of bekijken, wat jammer is. K-9 mail mag dus gerust nog wat
blijven staan.

Er zijn ook een aantal nieuwe bugs. Waarvan ik nog
niet nagekeken heb of ze al gerapporteerd zijn. Dat is dus nog te
doen.

Een opvallend probleem heeft te maken met draadloos internet
en WPA: ik kan met mijn geüpgradede telefoon niet connecteren op het
draadloos netwerk van een bepaalde router (DLink nog-iets; nog op te
zoeken), die beveiligd is met WPA. Mijn telefoon is het enige toestel
waarmee ik dit probleem ondervind, en met 6.0 stelde het zich
niet.

En dan is er nog een probleem met de notificaties van gmail.
Als linksboven het icoontje van nieuwe mail verschijnt, en je ‘klikt’ op
de bijhorende melding, dan gebeurt het dat de gmailtoepassing niet wordt
gestart. Dat is vervelend, want hoewel het starten van de mail client
niet geweldig lang duurt, voelt het toch aan als
tijdverlies.

Tenslotte zijn er nog een aantal features die ik
vervelend vind. Ten eerste, en dat heb ik waarschijnlijk zelf ergens
geconfigureerd, downloadt de telefoon automagisch opnieuw de
toepassingen die voor de upgrade geïnstalleerd waren. Op zich een
aardige feature, maar niet als dat zonder enige waarschuwing gebeurt
wanneer er geen wifi-connectie is. Gelukkig heeft mijn provider van
mobiel internet mijn limieten onlangs wat verhoogd :)

Gelijkaardig
worden er om de X tijd updates gedownload voor ROM manager. Vermoedelijk
kun je die ook afzetten, maar ik heb nog niet onderzocht hoe.

Nog
in verband met de mobiele downloads stond er bij CyanogenMod 6.0 op de
‘eerste desktop rechts‘ een widget geïnstalleerd waarmee je wifi, gps,
synchronisatie, bluetooth en geluid kon aan- en uitzetten. Nu zit dat
bij in het ‘pull down menu’, maar de synchronisatie zit daar niet meer
bij. Dat is jammer, want in het buitenland wil je dat vaak gemakkelijk
uit kunnen zetten. Op zich ook niet onoverkomelijk, want ik heb nu een
app geïnstalleerd van mijn mobiele provider, waarmee mobiel internet ook
aan- en uitgezet kan worden.

Conclusie: Omdat de overgang van mijn
stock Android 1.5 naar CyanogenMod 6.0 (Android 2.2) zo goed meeviel,
waren mijn verwachtingen waarschijnlijk wat hoog. Van 6.0 naar 6.1
(Android 2.2.1) is natuurlijk een minder grote stap. Maar het is toch
jammer van die stomme bugs. Ik kijk dus al uit naar 6.2, in de hoop op
beterschap.
