.. title: Blog geüpgraded naar Drupal 6
.. slug: node-159
.. date: 2010-12-27 07:39:19
.. tags: NULL
.. link:
.. description: 
.. type: text

Nu binnen enkele weken Drupal 7 gereleaset zal worden, wordt het tijd om
zelf over te schakelen naar Drupal 6. Ik blijf graag een versie achter,
omdat ik op die manier minder updates moet installeren.

Ik beheer
een aantal Drupalsites, waaronder deze blog. Dat was dan ook de eerste
die er aan moest geloven. Aangezien het niet om een uitblinker gaat qua
bezoekersaantallen, en omdat ik op deze blog geen speciale modules
gebruik, dacht ik de upgrade in de gauwte even rechtstreeks op de server
te doen. Ik had gauw de `handleiding voor de
upgrade <http://drupal.org/node/340073>`__ gelezen, en het leek me niet
zo moeilijk.

Niet dus. Het updatescript bleef hangen, en ik kreeg
heel wat foutmeldingen over het ontbreken van een tabel 'menu\_router'.
(Table 'menu\_router.blabla' doesn't exist.) Het was niet direct
duidelijk wat precies het probleem was, en ik vond ook niet direct een
oplossing op het internet.

Uiteindelijk heb ik het in orde gekregen
door de upgrade op een andere server te doen. Ik vermoed dat het
probleem te maken heeft met de versie van mysql (4.1.22) en php (5.2.13)
van mijn hosting provider. Op mijn testerver heb ik mysql 5.0.51a en php
5.2.6, en daar liep de upgrade naadloos.

Wat ik nog wel vergeten
was, was de Nederlandse vertaling te installeren. Die was wel
geïnstalleerd voor mijn site onder Drupal 5, en omdat die bij Drupal 6
ontbrak, kreeg ik hier en daar nog een foutmelding. Door de vertaling te
installeren, was ook dat probleem van de baan.

En tenslotte moest
ik nog eens naar de instellingenpagina surfen waar de plaats voor de
tijdelijke bestanden gedefinieerd is, en die bestaande instelling
blijkbaar opnieuw bewaren, om nog van een andere foutmelding af te
geraken.

Waarmee nu hopelijk deze blog probleemloos zal verder
draaien onder Drupal 6.
