<!--
.. title: Over mijzelf
.. slug: over-mijzelf
.. date: 2018-08-29 17:08:13 UTC+02:00
.. tags: johanv
.. link:
.. description:
.. type: text
-->

## Programmeur

Ik ben programmeur. Ik programmeer, op  dit moment voornamelijk webapplicaties. En aangezien ik dat al meer dan 20  jaar doe, heb ik een vrij goed zicht op waar ik goed in ben, en waar niet.

Ik kan erg goed refactoren: Uit bestaande codespaghetti op zichzelf staande testable services isoleren. En interfaces introduceren, zodat testen makkelijker wordt, en dependencies duidelijker.

Ik schrijf ook veel tests. Unit tests voor nieuwe code, web tests voor onoverzichtelijke bestaande code, die vooral moet blijven werken nadat ik eraan gesleuteld heb. Ik heb het liefst dat mijn tests automatisch lopen op ieder nieuw merge request. 

CQRS en een event bus zijn ook dingen die ik graag gebruik; ik zou eens graag een event bus willen introduceren in een bestaand project.

Ik ben geen project manager. Ik trek geen projecten en maak geen planningen. Ik bespreek niet graag nieuwe features met klanten of gebruikers, want ik hou er niet van verwachtingen te temperen. Ik werk dan ook liever aan het verbeteren van de technische kwaliteit van software, dan aan het implementeren van nieuwe mogelijkheden.

Dus als er nog eens iemand op LinkedIn komt vertellen dat hij een job op mijn lijf geschreven heeft, als project manager, of als analyst, of als aanspreekpunt voor klanten, dan maakt die direct duidelijk dat hij niet de moeite heeft gedaan om mijn website te bekijken.

Op dit moment programmeer ik aan PHP/Symfony-toepassingen voor de groep Biomedische Wetenschappen bij de KU Leuven. Ik leerde hier veel bij over object georiÃ«nteerd programmeren, automatisch testen, event sourcing en CQRS. Ik heb in een vorig leven ook voor Chirojeugd Vlaanderen gewerkt, waar ik heb gewerkt aan het GroepsAdministratiePortaal en de CiviCRM-implementatie voor de Chiro. Bij uitbreiding dus ook wel eens [aan CiviCRM zelf](https://civicrm.org/blog/eileen/an-alternative-to-incontinent-cats).

## En verder

Ik ben fan van Linux en open source, en ook van Belgisch bier. Ik ben fervent wiezer, al ben ik nooit wereldkampioen geworden. En ik zal altijd een beetje 'Johan van de Chiro' blijven.  Mijn hoofd zit altijd vol ambitieuze plannen, over dingen die ik ga programmeren of dingen waarover ik ga bloggen. Maar van die plannen komt meestal weinig in huis: er zijn te veel interessante dingen op deze wereld, en er is te weinig vrije tijd.

## Disclaimer

O ja, voor de duidelijkheid: Ik ken niets van Word en Excel. Van printers weet ik alleen dat ze vaak niet werken. En ik kan niet werken op een systeem zonder deftige command line tools.

